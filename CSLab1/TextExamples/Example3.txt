Наші емоційні реакції та поведінка залежать від наших думок, переконань та інтерпретацій себе, ситуацій чи діалогів, у які ми потрапляємо. Тобто ми реагуємо не на розмови, а на ті значення, які вкладаємо в це спілкування з конкретною людиною.

Наше переживання про те, що подумають інші, є просто частиною особистості людини. А в нашій культурі їм надається особливе значення. Згадайте, як часто ми можемо чути: «А що скажуть інші?». Отже, свідомо чи ні, але наші реакції сформовані такими патернами.

Проаналізуйте, з якою інтонацією ви ведете нецікаві для вас розмови? Якщо, наприклад, у діалогах ваш голос доволі тихий, вам складно дивитися в очі, ви погоджуєтеся зі співрозмовником навіть тоді, коли вам це нудно (або ви й зовсім не поділяєте його поглядів), якщо ви готові постраждати самі, аби випадково не засмутити інших – ваша манера поведінки є невпевненою.

Якщо ви емоційно реагуєте на нецікаві для вас розмови, голосно розмовляєте, перебиваєте співрозмовників, вживаєте образливі слова або жести, висловлюєтеся із критикою й порівняннями – така поведінка є агресивною.

Проте варто тренувати в собі впевнену, або асертивну поведінку – це впевнений, партнерський стиль спілкування «на рівних». Тоді ви зможете реагувати на певні ситуації безпосередньо в той момент, коли вони виникають, відповідати співрозмовникові у спокійному розмовному тоні й «по суті», без почуття провини відмовлятися від того, що не влаштовує.